El president Macià va ser l'encarregat de posar la primera pedra de la Casa Bloc el març de 1933.
El projecte estava pensat per allotjar els obrers que treballaven a les grans indústries de Sant Andreu i a les seves famílies.
La Generalitat va encarregar el disseny dels edificis als arquitectes racionalistes del Grup d'Arquitectes i Tècnics Catalans per al Progrés de l'Arquitectura Contemporània

PAU VINYES, historiador
"És un edifici singular.
Perquè no s'havia pensat mai en un edifici social comunitari per a obrers d'aquestes característiques.
Són dúplex, la part de baix es estança familiar: el menjador, la terrassa, la cuina, el bany.
I la part de dalt són les habitacions."

La Guerra Civil va paralitzar l'acabament del projecte.
La Diputació de Barcelona dels anys 40 el va reprendre, però amb alguns canvis.
La cooperativa, la biblioteca i la piscina pública no es van construir.
En canvi, es va alçar un edifici que no formava part del projecte inicial.

PAU VINYES, historiador
"Es construeix aquest edifici fantasma que és un edifici que no té res a veure amb l'estructura original.
És un nyap.
I allà hi van anar a viure també doncs vídues de policies, de militars, van haver-hi unes quadres de cavalls als baixos."

La Casa Bloc es va rehabilitar a partir de l'any 2000 i el complex arquitectònic va recuperar la forma de "s" original el 2008, amb l'enderroc de l'edifici fantasma.
Dos anys més tard, l'únic pis que quedava sense remodelar es va convertir en un pis museu.
L'habitatge conté materials i objectes originals dels anys 30 i està gestionat pel Disseny Hub Barcelona.
