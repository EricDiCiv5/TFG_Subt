Va ser la primera fàbrica de vapor que va tenir Sants.
Inicialment se l'anomenava Vapor Güell perquè la va fundar aquesta família el 1846.
Això, però, va canviar quan va començar a funcionar la fàbrica de l'Espanya Industrial.
Aleshores va passar a ser coneguda com a Vapor Vell.


ALBERT TORRAS, historiador 
“La posen a Sants perquè precisament ja es veien que Sants tindria doncs certa importància per tractar-se d'una localitat que encara no tenia indústria, estaven començant a instal·lar les primeres empreses industrials i estava prou, a prop de Barcelona.”

La vida d'aquesta indústria va ser breu, però agitada.


ALBERT TORRAS, historiador 
“Al llarg dels anys 50, 60, etc.
van haver diverses vagues generals que van afectar molt al Vapor Vell, precisament doncs perquè ells van començar a incorporar novetats en el món de la maquinària com, per exemple, les famoses selfactines, no? que el que feien era fer la feina que fins llavors feien alguns treballadors, no?”

El 1891 va tancar portes i al llarg del segle XX diferents empreses van treballar en l'antic edifici del Vapor Vell.
Durant els anys 80, però, el complex fabril va quedar completament abandonat i poc després van començar les protestes veïnals per recuperar l'edifici.


ALBERT TORRAS, historiador 
“Va haver un moment en què Rumasa volia comprar la fàbrica per fer-hi una mena de grans magatzems al mig de Sants, no va prosperar la idea després de diverses reivindicacions veïnals tampoc, i finalment ens trobem en un moment en què es decideix què fer, no?”

Finalment el 1999 l'Ajuntament hi va instal·lar la biblioteca del Vapor Vell i l'Escola Barrufet, tot conservant la nau original i la xemeneia que recorden el passat fabril del barri.
