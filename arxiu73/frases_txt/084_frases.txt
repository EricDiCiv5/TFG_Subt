El 20 de març de 2013 les màquines van enderrocar la torre del Rellotge de la Trinitat Nova, un dels grans símbols del barri.
S’hi havia instal·lat feia 60 anys, poc després de la inauguració dels blocs construïts pel Patronat Municipal de l’Habitatge.
De fet, va ser un regal del ministre de Governació, Blas Pérez.

JORDI SÁNCHEZ, Arxiu Històric de Roquetes – Nou Barris
“I es va triar aquest edifici perquè? perque aquest edifici era l’edifici més alt, perquè hem de pensar que la Trinitat Nova no és un barri pla.
Per tant, doncs es va esdevenir una mica com un símbol perquè des de qualsevol lloc del barri podies mirar cap aquella torre i veure quina hora era.”

El rellotge tocava les hores i els quarts.
Cada setmana un veí, que col•laborava amb el rellotger municipal, posava en hora el mecanisme.
L’any 1986 se’n va renovar les esferes i es va canviar la maquinària de corda per una d’elèctrica.
Amb el temps van robar-ne les campanes i les busques.
I el 15 d’octubre de 2010 es va aturar el rellotge per protegir-ne la maquinària.
Els veïns van reivindicar que la remodelació de la Trinitat Nova conservés la torre, però no va poder ser.

JORDI SÁNCHEZ, Arxiu Històric de Roquetes – Nou Barris
“Era molt costós el aguantar aquella torre sense l’edifici, perquè a més patia la, com dic, la patologia del ciment aluminós sino també que no tenien o no tenien des del districte una garantia que, tot i gastar uns diners, allò pogués aguantar-se.
'con lo cual' doncs finalment l’Ajuntament va decidir doncs enderrocar.”

L’Ajuntament, però, es va comprometre a reconstruir una torre amb el rellotge i va guardar les pedres de la torre.
Els veïns van conservar-ne la maquinària i fins fa poc, una de les esferes.
Ara queda pendent saber quan, com i on es reconstruirà el rellotge.

