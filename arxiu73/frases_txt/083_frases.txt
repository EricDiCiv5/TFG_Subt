Al pas de la ronda de Dalt per Horta-Guinardó hi ha un edifici que destaca de la resta per la seva grandària.
Hi és des de 1930 i acull l’Institut Vall d’Hebron.
En un primer moment, però, va tenir uns altres usos.

ENCARNA MEDINA, directora de l’Institut Vall d’Hebron
“Tenia uns espais grans que es podien utilitzar com a sales per tenir, per atendre les persones malaltes, ferides i bé, i les necessitats del moment.”

Durant la Guerra Civil va ser un hospital militar i, després, a la postguerra, un orfenat.
“El rastre més clar el trobem en aules, aules clase, eh? els nens que hi havia aquí se’ls hi feia classe i aleshores és en aquests espais.”

També és força identificable l’espai de l’antiga capella, que actualment és la biblioteca.

“La resta ha estat, molt canviat, molt canviat.
Els dormitoris que tenien doncs alguns d’ells també estan convertits en aules i altres espais com la perruqueria, com cuina,...
ja tot és diferent.”

Se’l coneix com el Patronat Ribas.
De fet, va ser aquesta família la que va cedir els terrenys i en va encarregar la construcció a l’arquitecte Enric Sagnier.
Als anys 70, va quedar abandonat i els veïns van reivindicar que es recuperés com a centre educatiu.
Des de l’institut expliquen que el manteniment d’un edifici d’aquestes característiques comporta unes despeses especials i, per això, els fan falta ajudes.

“Inversions, inversions importants, amb la inversió, amb la dotació que tenim com a centre educatiu no ens arriba.”

A més, asseguren que, després d’anys en funcionament, necessita una reforma integral.

