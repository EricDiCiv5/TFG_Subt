L’arribada del tren de Sarrià el 23 de juny de 1863 va significar un gran canvi per als sarrianencs.
De fet, el creixement urbà dels entorns durant el segle XIX va anar molt lligat a l’existència d’aquest mitjà de transport.

ANTONI GRAS, responsable de Planejament dels FGC
“Poder estar a pocs minuts de Barcelona doncs això si que va ser un revulsiu importantíssim, inclús el propi barri de les Tres Torres, que és l’Eixample de Sarrià.
El barri de les Tres Torres sense l’existència del tren de Sarrià no s’acaba d’entendre, no?”

On ara hi ha les oficines dels Ferrocarrils abans hi havia els tallers i les cotxeres del tren.
És aquí on molts dels treballadors van quedar immortalitzats en imatges com aquestes, en què posen i mostren la feina feta.
Els tallers van donar feina a molts veïns, ja que era una de les instal·lacions industrials més importants del barri.

ANTONI GRAS, responsable de Planejament de FGC
“El taller de Sarrià neix a Sarrià i neix amb la gent de Sarrià i si algú és de fora segurament s’acaba traslladant a viure a Sarrià per una raó de proximitat.”

El pas del vapor a l’electricitat a principis del segle XX va comportar un gran canvi tecnològic.
I els treballadors es van veure obligats a adaptar-s’hi.

ANTONI GRAS, responsable de Planejament de FGC
“La gent que abans era experta en temes de caldereria i de tracció de vapor doncs ha de passar a ser expert en tracció elèctrica, no? Hi ha d’haver-hi electricistes i experts en motors elèctrics,...”

La necessitat d’ampliar els tallers va fer que es traslladessin a Rubí l’any 1995.
No va ser fins a 2005, però, que es van enderrocar les antigues instal·lacions.
