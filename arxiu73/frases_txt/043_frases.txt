L'entrada principal de les Cristalleries Planell és l'herència més visible que aquesta indústria ha deixat a les Corts.
La fàbrica va ser fundada el 1913 i inicialment tenia 170 treballadors.

L'amo, Leopold Planell, era cortsenc i formava part de la burgesia catalana.
Durant el pistolerisme dels anys 20, Planell va ser víctima d'un atemptat.

ANTONI VILANOVA, arquitecte
“Tenia un cotxe americà i mentre anava conduint doncs li van, el van tirotejar.
No el van matar doncs però el van deixar ferit.”

Però Leopold Planell era un home pragmàtic i va procurar fer gestos per evitar futures agressions.

ANTONI VILANOVA, arquitecte
“Per neutralitzar una mica aquest moviments sindicals és quan crea una mutualitat, quan fa també doncs un orfeó, feia també activitats doncs de lleure pels treballadors, finança també activitats paral·leles...”

Tot i això, a les Cristalleries Planell hi treballaven habitualment molts nens.

ANTONI VILANOVA, arquitecte
“El món del vidre ha estat un dels més explotats des del punt de vista de l'explotació infantil.
Estava, no diríem consentida, però si tolerada, el fet que de molt petits entraven a treballar els que després serien mestres vidriers.”

I fent gala del seu pragmatisme, quan la fàbrica va ser col·lectivitzada durant la Guerra Civil Planell, en lloc de fugir, s'hi va quedar com un col·laborador més.
Amb l'arribada del franquisme, però, es va posar públicament al costat del règim.

Després de la mort de Leopold Planell, als anys 50, la fàbrica va viure una crisi important i finalment als 60 va tancar.
Ara, la part de l'edifici que queda en peu, està sent remodelada per donar-li una segona vida.

Agraïments: M.
Teresa Peris i Arxiu Municipal del Districte de les Corts
