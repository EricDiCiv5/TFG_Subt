A mitjan segle XIX l'hospital general de Barcelona estava saturat de malalts i les condicions de salubritat eren pèssimes.
En aquest context es comencen a construir manicomis a la perifèria per donar una alternativa als malalts mentals.
Un dels més importants estava situat aquí, on ara hi ha la part més nova del CosmoCaixa.
Es deia Nova Betlem.

ALFONSO ZARZOSO, conservador del Museu d'Història de la Medicina de Catalunya
“Es crea escola aquí, en matèria de psiquiatria.”

El manicomi de la Nova Betlem va ser pioner en molts aspectes.
Va ser un dels primers centres en impartir classes de psiquiatria i va introduir nous tractaments, com la hidroteràpia o el gimnàs.

ALFONSO ZARZOSO, conservador del Museu d'Història de la Medicina de Catalunya
“La idea és abandonar la consideració negativa de l'espai com a dipòsit de bojos perillosos i convertir-lo en un lloc en el qual la consideració fonamental és la consideració de guariment, és a dir, aquí hi ha unes persones que tenen uns problemes de caràcter mèdic i nosaltres hi intervenim amb la intenció de guarir-los, de tornar-los un altre cop a la societat.”

Però tots aquests avenços psiquiàtrics no eren accessibles per a tothom.
Dins l'hospital es diferenciaven tres classes socials depenent del poder adquisitiu de les famílies.
Les classes populars hi estaven excloses.

ALFONSO ZARZOSO, conservador del Museu d'Història de la Medicina de Catalunya
“Per poder entrar en aquest lloc, els malalts de tercera classe havien de pagar 18 euros, 18 duros al mes en aquest període, cosa que era extremadament cara.”

D'aquest manicomi ja no en queda res.
Però les novetats que la Nova Betlem va introduir en la psiquiatria, han fet que s’hagi guanyat un lloc a la història de la medicina.
Sobretot, en la recuperació de la dignitat dels malalts mentals.
