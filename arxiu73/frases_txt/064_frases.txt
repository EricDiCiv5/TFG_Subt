Així era el Tibidabo el 1886, quan es va inaugurar aquesta petita ermita.
A partir de llavors el cim d'aquesta muntanya es va convertir en un lloc sagrat i de pelegrinatge i cada mes de juny s'hi feia una romeria.


ANTONI PARDO, vicari del temple del Tibidabo
“Pujaven cap al Tibidabo agafant les flors pel camí per depositar-les aquí a l'ermita.
Una tradició que es conserva encara fins als nostres dies.”

Però la idea, proposada per Sant Joan Bosco en una visita que va fer a Barcelona, era construir-hi un gran temple visible des de qualsevol punt de la ciutat.


"Se le hace ofrenda de la cumbre del Tibidabo para que sobre la misma se edifique una capilla.
No una ermita, sino un grandioso templo se alzarà sobre esa cumbre."

ANTONI PARDO, vicari del temple del Tibidabo
“Senyors de Barcelona li van oferir el cim de la muntanya.”

El 1903 es va començar a construir el temple.
L'arquitecte va ser Enric Sagnier, que va dissenyar dues parts ben diferenciades.


ANTONI PARDO, vicari del temple del Tibidabo
“La part baixa és una barreja d'estils, entre el romànic, entre el bizantí, el modernista...
Va barrejant tots aquests elements i va creant totes aquestes formes.”

Per a la part superior, Sagnier va escollir un estil gòtic perquè el considerava el més representatiu de l'art català.
Durant la Guerra Civil el temple es va abandonar i transformar en un polvorí, però amb la victòria franquista va tornar a funcionar com a espai religiós.
No és fins als anys 60, però, que el temple va recuperar l'estàtua del Crist, enderrocada durant la guerra.


Més d'un segle després, l'ermita que va donar origen al temple continua al seu lloc i el Tibidabo s'ha convertit en un atractiu turístic de la ciutat, amb prop de mig milió de visitants l'any.


