La Biblioteca Ignasi Iglésias es va inaugurar el 1935 i es va convertir en la segona biblioteca municipal de la ciutat.

ESTER CORBERA, bibliotecària de la Biblioteca Ignasi Iglésias - Can Fabra
"Era un biblioteca petita, molt bonica, amb el terra de fusta i amb una tarima, seguint les normes doncs de la mancomunitat del moment."

El 1990 es va traslladar a l'edifici Josep Pallach, del carrer dels Segadors, però uns anys més tard l'espai va tornar a quedar petit.
Per això, el 1999 es va decidir que la biblioteca s'havia de traslladar a la plaça de Can Fabra.
L'edifici triat era un immoble del segle XIX que havia estat seu de la fàbrica de filatures Fabra i Coats.

ESTER CORBERA, bibliotecària de la Biblioteca Ignasi Iglésias - Can Fabra
"Havia estat un espai molt reivindicat per tots els veïns perquè s'havia parlat que s'enderrocaria i que s'hi farien pisos i tothom deia "Can Fabra per al barri", "Can Fabra per al barri", i no va quedar molt clar l'ús que tindria fins que es va dir que si que es tindria la biblioteca."
"Llavors, quan vam venir quan estava amb obres, vull dir: "Mare de Déu, haurem d'anar en patinet perquè no podrem amb aquests espais tan grans!".
Vaja, vam al·lucinar."

Les setmanes prèvies a la inauguració de la biblioteca nova es van destinar a endreçar i col·locar els 90.000 documents que havien d'omplir els prestatges de l'equipament.

ESTER CORBERA, biblioteca de la Biblioteca Ignasi Iglésias - Can Fabra
"Tothom estava molt interessat i quan es va inaugurar realment hi havia molta gent amb ganes de veure la biblioteca i hi havia a la plaça de Can Fabra hi havia molta molta cua i van haver d'anar entrant així de mica en mica perquè 'bueno', va ser una invasió."

La Biblioteca Ignasi Iglésias - Can Fabra actual es va inaugurar al setembre de 2002.
Es va convertir en la biblioteca municipal més gran de la ciutat i en la primera en obrir de dilluns a diumenge.
