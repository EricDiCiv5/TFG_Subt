A principis del segle passat, els pendents de Vallvidrera i el Tibidabo es van convertir en una pista per a uns trastos sense motor que s'acabarien anomenant down-cars.
L’impulsor d’aquesta iniciativa va ser Josep Maria Armangué, pioner de l'aviació i l'automobilisme esportiu català.
Armangué, que estudiava a Anglaterra, va importar d’aquest país la idea dels down-cars.
 

MANUEL GARRIGA, periodista especialitzat en automobilisme
“El centre excursionista de Catalunya va comprar un bobsleigh per fer unes competicions sobre gel, però degut a la manca de neu la competició es va suspendre i l'Armangué es va quedar una mica frustrat i va pensar que ho havia de resoldre.
I que va fer? doncs hi va acoplar quatre rodes de bicicleta, una direcció molt primitiva a base de cables i es va llançar Vallvidrera avall i així va començar el down-car.” 

El 1910 els down-cars baixaven per la carretera del Tibidabo, a Vallvidrera, que, en aquell temps, era de terra.


MANUEL GARRIGA, periodista especialitzat en automobilisme
“Com que no tenien frens feien servir un sistema de fricció que era simplement un pal clavat amb un clau en el xassís, i estiraven perquè fregués a terra, no?”

Però, cada vegada que baixaven a baix, algú els havia de remolcar cap amunt amb un cotxe o una moto.
Armangué va trobar novament una solució.

MANUEL GARRIGA, periodista especialitzat en automobilisme
 “Se li va ocórrer muntar-hi primer un motor de moto, un motor JAP segurament molt petit, monocilíndric que servia per remuntar.
I després es van adonar que també servia per baixar, i d'aquí va néixer una mica el concepte dels autocicles.”

Tot i que Armangué va dissenyar el primer autocicle, no va poder veure els models més sofisticats perquè va morir el 1917 en un accident d'aviació al Prat de Llobregat.




