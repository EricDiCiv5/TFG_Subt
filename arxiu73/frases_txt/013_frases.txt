Aquests són els pavellons d’entrada al Parc Güell.
Daten de 1903 i són una de les primeres construccions d’aquest espai, juntament amb l’escalinata o els viaductes.
Ara, són una llibreria i un museu, però havien estat la consergeria i la residència del porter.
Durant 40 anys hi va viure la família del Gabriel.

GABRIEL PICART, veí
“Era el pati de casa meva, ara tenim unes portes de ferro que no són les originals, abans les portes eren de fusta.
Jo jugava a columpiar-me a les portes de fusta.
Imagina’t un crio obrint i tancant el parc, 'pues''pues' 'lo' que és el monument més visitat d’Europa en aquests moments no?”

El parc ha passat per etapes ben diferents en més de 100 anys d’història.
La idea inicial era la construcció d’una urbanització en mans de l’arquitecte Gaudí, però no va tenir acceptació i finalment va quedar inacabada.
El 1914 les obres es van abandonar i el parc es va convertir en un jardí privat, que el propietari Güell cedia per a actes públics.
D’aquesta manera, el parc va anar passant en mans dels barcelonins.
Amb la mort de Güell, els hereus van vendre el parc a l’Ajuntament.

GABRIEL PICART, veí
“Aquí abans la gent venia a fer el vermut, a passejar, els nanos venien a jugar.
Era un parc per a la gent del barri, hi havia gent a Barcelona que no coneixia l’existència del Parc Güell, ni sabien on era, el boom del Parc Güell comença amb les Olimpíades en el any 92.”

El parc ha passat a formar part de les guies turístiques i a ser un pol d’atracció pels visitants de la ciutat.
Al barri de la Salut, però, encara hi ha qui recorda l’espai d’abans, amb un punt de nostàlgia.

GABRIEL PICART, veí
“Gaudí va dissenyar com una espècie d’Arcàdia a la terra, vull dir, com un paradís a la terra i per mi ho ha estat, ho ha estat per molta gent i és l’oposat a 'lo' que tenim avui en dia.” 
