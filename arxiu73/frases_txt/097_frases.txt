La Sala Parés és la galeria d'art més antiga de l'estat.
Els seus orígens estan en una botiga de gravats i materials per a artistes que quan va incorporar obres originals va necessitar més espai i es va canviar a la seu actual.
Era l'any 1884.
 

JOAN ANTON MARAGALL, galerista de la Sala Parés 
"Aquest èxit va fer que el senyor Parés i també el senyor Serrahima, l'advocat Serrahima, que era el propietari d'aquest edifici, decidissin obrir un espai gran, amb llum natural."

La inauguració de la nova seu va ser tot un esdeveniment social i cultural a la Barcelona de finals del segle XIX.
Ràpidament va comptar amb l'acceptació del públic, ja que era l'únic lloc on es podia veure art.


JOAN ANTON MARAGALL, galerista de la Sala Parés 
"Davant de determinades exposicions però sobretot davant de determinats quadres com l'Spollarium o el Boriaball es formaven cues que anaven des de la rambla de les Flors fins al carrer Petritxol."

Els millors artistes de l'època presentaven els seus treballs en aquesta galeria.
Un espai que, l'any 1901, va viure dos moments clau.


JOAN ANTON MARAGALL, galerista de la Sala Parés  
"Que és quan Anglada Camarassa fa aquí l'exposició que el consagra internacionalment com a com a artista, però és que aquell mateix any Picasso va fer la seva primera presentació d'obra en una galeria d'art."

La Sala Parés manté la mateixa estructura originària, tot i que s'han fet canvis al llarg de la història.
El 1991 es va crear la galeria Trama i l'agost passat es va canviar el vermell de les parets que havia presidit la sala des de 1925.

