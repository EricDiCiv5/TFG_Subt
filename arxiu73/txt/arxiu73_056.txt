Per l’Escola Bressol Municipal Montserrat hi han passat, al llarg dels 50 anys d’existència, generacions i generacions de nens i nenes del Guinardó. L’origen és singular i sorprenent. Es tracta d’un dels primers casos de guarderia privada de l’època.

LIDIA GIMÉNEZ, directora de l’Escola Bressol Municipal Montserrat
“La portera d’una torre que estava a mig construir, que se’n deia la Torre de la Missa, bueno, va començar a fer-se càrrec o a cuidar els 'nanos' de les mares treballadores.”

La majoria de famílies eren de l’antic barri de barraques de Francesc Alegre.

“Va ser una necessitat del barri, una necessitat social. La assistenta social va saber d’aquesta experiència i aleshores el que va fer va ser demanar ajuda a entitats benèfiques i llavors l’escola o la guarderia es va traslladar a la parròquia de la Mare de Déu de Montserrat perquè van cedir els locals.”

L’església va gestionar la llar d’infants fins a finals dels 70. Va ser en aquell moment quan el barri va reclamar que fos municipal.

“Volíem una escola pública pel barri perquè realment era una necessitat punyent.”

L’any 92 es van traslladar a l’edifici actual. Un espai que els permetia dur a terme l’activitat d’una escola bressol moderna. I és que de la tasca pràcticament assistencial dels primers temps, s’ha passat a un model educatiu que els mestres consideren fonamental pel desenvolupament personal dels infants. 

“Acompanyar en el que és el seu procés de creixement a tot nivell, a nivell maduratiu, fisiològic, cognitiu i emocional. Jo crec que no se li dóna el valor que realment té i es súper important.”
