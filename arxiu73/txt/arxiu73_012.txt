El Turó Parc era, a principis del segle XX, el triple de gran que en l'actualitat. La zona estava poc urbanitzada i, fins i tot, hi havia un velòdrom on el Futbol Club Barcelona hi va jugar els seus primers partits.

Però qui va donar el nom al Turó Parc va ser un parc d'atraccions. Es va inaugurar el 1912 i s'hi van construir les atraccions més modernes del moment, com aquesta muntanya russa. Els globus aerostàtics van ser un dels principals atractius. S'hi celebraven tot tipus de festes i esdeveniments i, fins i tot, s'hi exhibien dromedaris.

ANNA BERGHÄNEL, veïna del Turó Parc
“Recordo que hi havia com un camell o així que em pujaven a dalt i em passejava en aquell camell.”

El 1929 el parc d'atraccions va tancar. Els propietaris, la família Bertrand, van cedir l'espai central dels terrenys a canvi que l'Ajuntament els deixés construir habitatges als entorns. Va ser llavors quan es va dissenyar el jardí públic que coneixem ara. De l'època del parc d'atraccions només s'hi va conservar l'estany.

ANNA BERGHÄNEL, veïna del Turó Parc
“Moltes vegades que ens havíem banyat i tot aquí. Hi havia la caseta aquella per canviar-te que eren els lavabos, que ara no hi ha res de res.”

De quan el Turó Parc es va convertir en jardí públic els veïns recorden, sobretot, els espectacles de titelles.

CONXITA GARATE, veïna del Turó Parc
“Això eren els putxinel·lis Anglès que estaven aquí, estaven cap allà. Els nens pos disfrutaven gaudien molt amb els putxinel·lis. Al principi no hi havia ni cadires, després van posar cadires, ja van fer més tipus teatre.”

I dels anys 50, recorden quan els taxistes no hi volien venir perquè el consideraven perillós. Ara, les coses han canviat molt. El Turó Parc, però, continua sent com el jardí de casa per a la majoria de veïns.
