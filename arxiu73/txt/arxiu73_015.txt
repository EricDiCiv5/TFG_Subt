El 10 de juliol de 1953 es van inaugurar oficialment les Cases del Governador. Les també anomenades casetes de paper es van construir per reallotjar els barraquistes de la Diagonal, amb motiu de la celebració del Congrés Eucarístic Internacional.

RICARD FERNÁNDEZ, Arxiu Històric de Roquetes – Nou Barris
“Aixó oferia una mala imatge de Barcelona i del certamen. I és per això que l'Ajuntament de Barcelona va decidir eliminar totes aquelles barraques a canvi de construir doncs tot un conjunt d'habitatges com ells deien, “ultra econòmics”, que estarien sobretot promoguts pel govern civil de Barcelona.”

D’aquí prové el nom de Cases del Governador. Aquests habitatges destacaven per la pèssima qualitat dels materials amb els quals estaven construïts i per les seves dimensions reduïdes.

RICARD FERNÁNDEZ, Arxiu Històric de Roquetes – Nou Barris
“Eren unes cases de color blanc molt petites, la més gran tenia 50 metres quadrats de superfície i la més petita 19.5, que de fet eren les més predominants. A l'interior dels edificis doncs era un passadís, amb les entrades als habitatges als laterals que, de fet, aixó recordava un una presó.”

Els habitatges estaven construïts al voltant d'una plaça, un espai de trobada per als veïns, però no l’únic.

RICARD FERNÁNDEZ, Arxiu Històric de Roquetes – Nou Barris
“La vida allà era com un poble perque, a més a més hi havien els safareigs que era el llocs doncs on es rentava la roba i 'allí' 'pos' era el punt de trobada i de relacins entre els veïns i  veïnes del barri.”

Amb els anys, els habitatges es van degradar i va començar una de les primeres protestes veïnals a la zona. Entre 1994 i 2011, la Generalitat va enderrocar progressivament les cases i les va substituir per habitatges més dignes. 
