Encara queden alguns records del que va ser l'estació Barcelona-Magòria. La va construir Josep Domènech i Estapà, fill de Domènech i Montaner, i es va batejar amb el nom de la ribera que passava pel costat. Es va inaugurar l'any 1912 i va ser tot un esdeveniment.

ALBERT TORRAS, historiador
“En aquell temps la Bordeta era considerada com el Lepe de Catalunya, no? Llavors hi havien molts acudits que feien referència a la Bordeta. Tenir estudis a la Bordeta volia dir que no sabies ni un borrall, tenir finques a la Bordeta volia dir que no tenies ni un duro... En el moment en què van dir que farien una estació a la Bordeta la gent es va revoltar perquè no sabien quin tipus de persones hi pujarien.”

El 1926 va entrar en funcionament l'estació soterrada de plaça d'Espanya. Per allà hi passaven trens elèctrics i de passatgers, de manera que Magòria s'utilitzava només per al transport de mercaderies. 

ALBERT TORRAS, historiador
“Va ser una de les estacions més importants en aquest sentit de Barcelona perquè era la línia que comunicava Martorell, eh? i amb les conques del Llobregat i del Cardener i d'allà, precisament, portaven carbó o portaven potassa per a totes les grans fàbriques que hi havia al nostre entorn: a la zona de la Gran Via, del port, de la Marina...”

Amb una excepció.

ALBERT TORRAS, historiador
“Durant la Guerra Civil hi havia moments en què l'electricitat no funcionava, per tant, els trens doncs no anaven prou bé. I, per tant, hi va haver gent que sortir amb tren des d'aquí, es van tornar a fer servir les màquines de vapor.”

El 1976 van tancar l'estació per la crisi industrial i l'edifici va quedar abandonat. Veïns i entitats, però, no van estar d’acord amb aquesta decisió. Després de moltes reivindicacions, l'any 2006 van aconseguir recuperar l'espai com a centre cívic per al barri.



