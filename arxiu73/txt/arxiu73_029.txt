El barri d’Icària el formaven 14 carrers. Era un barri industrial, edificat a partir de 1870 a l'entorn de l'avinguda que porta el mateix nom.

JOAN CARLES LUQUE, Arxiu Històric del Poblenou
“Eren indústries que necessitaven molt espai. Aquí per exemple apareixerà Motor Ford Ibérica, que fabricava automòbils, apareixerà Titan, que fabricava pintures, apareix algun petit taller, apareix per exemple una indústria que treballa sobre els budells dels animals, fa molta pudor i ningú la vol i els envien aquí. Aquí hi havia una molt baixa densitat humana, vivia molt poca gent. La majoria de la gent o bé vivia al Poblenou, o se’n anaven a la Barceloneta.”

Als anys 60, algunes de les empreses van començar a instal•lar-se en polígons industrials fora de Barcelona. Aquesta situació va ser aprofitada per Josep Maria de Porcioles, l’alcalde del moment, per redactar el pla de la Ribera.

JOAN CARLES LUQUE, Arxiu Històric del Poblenou
“El que pretenia era no només eliminar aquest barri, si no crear 'lo' que en deien la Copacabana barcelonesa, 'lo' qual significava sacrificar milers i milers de metres quadrats, en aquest cas bastant buits, però en el cas del Poblenou, molt plens de gent.”

Rètol: Imatges cedides per l’Arxiu Històric del Poblenou

Les protestes veïnals i la crisi econòmica dels anys setanta van aturar l’enderroc. Anys després, però, el barri no va sobreviure a un segon planejament. La Vila Olímpica es va construir per als Jocs de Barcelona de 1992. En aquell moment només hi vivien 142 veïns al barri.

JOAN CARLES LUQUE, Arxiu Històric del Poblenou
“També van ser expulsats, entre cometes, del barri, però en condicions també molt generoses. Eren molt pocs i per 'lo' tant va ser necessari molt poca inversió per part de l’Ajuntament per tenir-los contents. Van ser tots reallotjats en un bloc de pisos aquí, al mateix districte de Sant Martí.”

Actualment, l'únic element patrimonial que queda dempeus per recordar el barri d’Icària és la xemeneia de la fàbrica Can Folch 
