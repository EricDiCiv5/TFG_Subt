El santuari de la Mare de Déu del Coll ha donat nom al barri. Aquesta capella data del segle XI i encara se’n conserva el cos central i el campanar.

DOMÈNECH GIRAVENT, Grup d’Estudis Coll-Vallcarca
“A dalt de la muntanya hi ha l’església i es va formar a darrere, a baix el barri. Què hi havia? Unes cases de pagès com Can Mora, Mas Falcó,... i allà es va anar formant el barri del Coll.”

Diu la tradició que la capella es va construir per venerar una imatge de la Verge que es va trobar en un torrent. La Mare de Déu se la coneix per un doble nom, del Coll pel lloc on s’aixecava l’ermita, i de la Font-Rúbia per l’aigua vermellosa que hi havia. La zona era famosa pels brolladors i la qualitat de les seves aigües.

DOMÈNECH GIRAVENT, Grup d’Estudis Coll-Vallcarca
“A la parròquia aquesta hi ha també font d’aigua, del manantial i els primers autobusos que van pujar, els xòfers arribaven fins aquí, donaven la volta i baixaven, venien a veure aigua a la font del Coll.”

L’ermita es trobava en un lloc de pas, des de Vallcarca a Horta i molt propera a altres viles. Per això, es va convertir en lloc habitual de romeries i festes populars. Entrat ja el segle XX, aquesta zona es va conèixer pels ‘berenars fraternals’ que organitzava el Partit Republicà Radical d’Alejandro Lerroux.

DOMÈNECH GIRAVENT, Grup d’Estudis Coll-Vallcarca
“Es reunien aquí i feien els grans berenars,... va estar uns anys sense misses, perquè era un ‘follón’, pujaven a centenars la gent.”

Amb els anys, el santuari es va convertir en un lloc de trobada per als veïns del barri. L’Associació de Veïns del Coll – Vallcarca es va crear als baixos de la parròquia que va cedir el teatre per a les reunions.

DOMÈNECH GIRAVENT, Grup d’Estudis Coll-Vallcarca
"O sigui que la parròquia va ser el centre del nostre barri, l’únic lloc on ens podíem reunir.”
