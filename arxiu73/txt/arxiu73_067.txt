JUAN LÓPEZ, ”JUANILLO”, artista de circ
“Són coses de la vida, la vida és impredecible, no? Jo treballava en un banc, i vaig estar 15 anys treballant en un banc i després vaig deixar el banc i em vaig anar, dedicar al circ.”   

D’això fa més de 25 anys. El factor que va canviar la trajectòria del Juanillo va ser l’ocupació veïnal l’any 1977 de la planta asfàltica de la Trinitat Nova, per convertir-la en l’Ateneu Popular de Nou Barris. De forma espontània i autodidacta, el circ va anar agafant protagonisme a les naus. 

JUAN LÓPEZ, ”JUANILLO”, artista de circ
“Un que va aprendre a fer xanques ens va ensenyar a 'varius', i vam fabricar les xanques, i això ho fèiem per sortir al barri, per a què la gent s’apropés a l’Ateneu. Perquè això eren tot descampats i tot això. Doncs quan es començaven a fer activitats per donar-lo a conèixer a tot el barri, doncs feiem una cercavila de circ.” 

Artistes de circ com Boni i Caroli, Rogelio Rivel i d’altres de tot el món van ensenyar els joves del barri. Amb el temps es va crear l’escola de circ infantil, juvenil i la Rogelio Rivel.

JUAN LÓPEZ, ”JUANILLO”, artista de circ
"Hi ha molta gent a molts grups que hi ha actualment, que van aprendre aquí a l’Ateneu, no? en aquestes trobades que fèiem. Hi havia nanos que el seu destí era el carrer, vés a saber a on?, i han muntat companyies de circ.”

Gràcies a aquests inicis, ara l’Ateneu és un referent en circ social.

JUAN LÓPEZ, ”JUANILLO”, artista de circ
“Nosaltres ensenyem ara a formar-se formadors, per treballar al circ social. I amb el circ social 'pues' treballem el fracàs escolar, els nanos del barri, del carrer, per exemple nanos de centres oberts, centres d’immigrants, diversitat funcional tant física com psíquica, també treballem, amb gent gran també, no?”

Aquest és un dels èxits. L’altre és la importància que està agafant aquest art com, per exemple, amb la convalidació com a grau professional de l’escola Rogelio Rivel, o la vintena edició del Circ d’Hivern.



