VICENÇ FONOLLEDA, veí de Vallvidrera
“Tots els grups que venien a dinar i així portaven un transistor tu, ràdio transistor, i senties el Manolo Escobar i ‘Mi carro’ a tota hora tu per aquí. Mare de Déu tu...”

El Vicenç Fonolleda, veí de Vallvidrera, ens porta al lloc on es trobava el berenador de la Font dels Pins. Just a la cua del pantà de Vallvidrera.

VICENÇ FONOLLEDA, veí de Vallvidrera
“Jo me'n recordo d'aquest pi. Aquí hi havia unes taules, estava una miqueta més baix, aquí hi venia el que era la caseta, com si diguéssim...”

Les fonts de Collserola sempre han estat un lloc d'esbarjo, tant per als llebrencs com per a la gent que venia de la ciutat. A la de la Font dels Pins, a més, sempre s'acabava el dia amb un ball, una ocasió perquè els joves hi trobessin parella.

VICENÇ FONOLLEDA, veí de Vallvidrera
“La meva àvia era de Can Nassari, que és una masia que hi ha aquí dalt i el meu avi era un paleta de Sarrià i es van conèixer precisament aquí. I el mateix que amb el meu avi, moltes parelles, molta gent jove... la relació que hi ha hagut sempre que s'han casat sent de Sarrià amb gent de Vallvidrera, ha estat precisament amb per l'intercanvi, amb l'hora de trobar-se a l'hora del ball.”

Per això, sempre hi havia, primer, una pianola i més tard un tocadiscos. Tampoc no hi faltava mai un fotògraf ambulant, indispensable perquè tothom en tingués un record. El berenador de la Font dels Pins va estar en funcionament fins a principis dels 90. 

VICENÇ FONOLLEDA, veí de Vallvidrera
“La gent conforme ja tenia cotxe i així, ja no venia en tren, la gent ja tenia un 600 o el que fos, ja anaven més lluny, ja no es quedaven aquí. Sí que hi havia poca gent que encara es quedava i aleshores va anar en decadència. I és curiós que un lloc tan divertit, un lloc que era molt ferm, ha acabat sent una depuradora.”

Avui dia, de la Font dels Pins no en queda ni rastre, però encara perdura en la memòria de molts llebrencs, com el Vicenç.


