La Sedeta es va convertir en el centre cívic del Camp d’en Grassot el 1985. Fins a l’any 1974 havia estat una fàbrica tèxtil de teixits de seda. Després, l’edifici va albergar una escola, un institut i el centre cívic que ara fa trenta anys. Aquests equipaments es van aconseguir gràcies a la lluita dels veïns, alguns d’ells relacionats amb el passat fabril de l’edifici.

ESPERANZA ALVAREZ, directora del Centre Cívic la Sedeta
“Van poder portar els seus néts a l’Escola, després també ja a l’Institut, van poder venir a fer activitats a l’Associació de Pensionistes i Jubilats La Sedeta aquí al centre, o poden venir a les trobades de corals, que també es fan, o als diferents concerts. I després han guanyat un espai públic com és aquesta plaça que s’aprofita moltíssim. Molts pares i mares vénen aquí amb els seus fills.”

Des dels seus inicis el centre cívic ha donat resposta a les necessitats dels veïns i els ofereix un punt de trobada. Per exemple, s’han creat l’Associació de Pensionistes i Jubilats i el Casal d’Infants. També s’hi fa una àmplia programació d’activitats. I sempre s’hi han celebrat festes populars, com la castanyada, Sant Jordi o el carnaval.

ESPERANZA ALVAREZ, directora del Centre Cívic la Sedeta
“Els veïns van ser els que van començar abans que existís com a centre cívic. Ja celebraven també el carnaval i havien fet una orquestra i van fer moltíssimes activitats.”

Durant tots aquests anys, la Sedeta ha omplert de vida el barri, també amb una oferta diversa de música i teatre. A més, s’ha consolidat com un dels espais més importants del districte dins el projecte de solidaritat amb els països de la Mediterrània. Una setmana a l’any organitzen xerrades per donar a conèixer diferents cultures.

