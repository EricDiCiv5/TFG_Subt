Donar eines a les dones per formar-les, però també per afavorir la seva autonomia econòmica. Així es resumeix la iniciativa engegada a principis del segle XX per un grup de dones liderades per la pedagoga Francesca Bonnemaison. 

MARTA VERGONYÓS, presidenta del Centre de Cultura de Dones Francesca Bonnemaison 

“La seva idea era una mica donar la possibilitat d’alfabetitzar, ensenyar a llegir i a escriure a algunes dones obreres i la seva sorpresa va ser que va anar creixent la demanda, no? i funden el que és l’Institut de Cultura i la Biblioteca Popular de la Dona.”
 
L’equipament va néixer el 1909 i es va convertir en la primera biblioteca pública de dones de tot Europa. Un any més tard, es va crear l’Institut de Cultura Popular, que va destacar per trencar amb els estereotips de l’època. 

MARTA VERGONYÓS, presidenta del Centre de Cultura de Dones Francesca Bonnemaison 

“Es feia formació a les dones en oficis tradicionals, però alhora, també va possibilitar que les dones obreres es formessin en delineació, fotografia, patronatge,... coses que en aquells moments eren inpensables.”

En pocs anys aquests espais van superar les 20.000 usuàries. Però l’èxit del projecte es va truncar en arribar la Guerra Civil, moment en què aquest lloc va canviar radicalment.

MARTA VERGONYÓS, presidenta del Centre de Cultura de Dones Francesca Bonnemaison 

“Ella es veu obligada a fer aquesta cessió a la Diputació però després aquest espai es converteix en el lloc on hi ha la Sección Femenina i la Falange.”

Tot i que la biblioteca no va deixar de funcionar, sí que ho va fer l’Institut. No va ser fins a 2003 que va recuperar part del llegat filosòfic de la fundadora amb la creació del Centre de Cultura de Dones La Bonne. 


