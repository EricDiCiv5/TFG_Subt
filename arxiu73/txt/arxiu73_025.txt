El carrer Gran de Gràcia és conegut actualment per ser un eix comercial important, però no sempre ha estat així. Durant dos segles, aquesta via ha viscut un creixement constant de l’activitat, des que es va urbanitzar l’any 1825.

JOSEP M. CONTEL, Taller d’Història de Gràcia
“Forma part de la, de l’antiga via que anava des de la ciutat romana de Barcelona fins al poble de Sant Cugat i que a partir de l’inici del segle XIX comença a urbanitzar-se com si fos una carretera amb petits edificis a banda i banda.”

En un primer moment, va ser un camí de pas molt freqüentat per entrar i sortir de la ciutat. I va esdevenir un nucli molt important per a les comunicacions.

JOSEP M. CONTEL, Taller d’Història de Gràcia
“A mitjans del XIX hi havia l’Omnibus, hi havia les tartanes, els cotxes de cavall que portaven de aquí Gràcia a baix. A partir de 1872 s’instal•la el primer tramvia.”

Aquest transport connectava el Liceu amb els Josepets. Més tard, pel carrer Gran de Gràcia també hi va passar el primer metro de Barcelona. Va ser el 1924, amb el trajecte entre la plaça de Catalunya i la de Lesseps.

Gràcies al carrer gran, Gràcia es va anar omplint de vida. Durant el segle XIX amb les fondes, com la Unión o Els Ninots. I a inicis del segle XX, amb l’arribada de les primeres sales de cinema.

JOSEP M. CONTEL, Taller d’Història de Gràcia
“Just a la Casa Fuster, a darrere hi havia el Comèdia, més amunt hi teníem el Mundial, el Proyecciones, el Selecto, i a dalt teníem el Roxy”.

Gran de Gràcia també ha estat sempre una via important per a la celebració de tradicions populars, un fet que avui en dia encara es manté. 
