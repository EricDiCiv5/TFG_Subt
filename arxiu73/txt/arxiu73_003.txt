A la mateixa zona on trobem avui dia l’estació de metro de Torre Baró, es van instal·lar, l’any 1967, 12 tramvies fora de circulació. Els vagons van funcionar, provisionalment, com a aules escolars.

La manca de pressupost a l’època no donava ni per a la construcció d’uns barracons al barri, i es va decidir aprofitar el material de la xarxa del tramvia, que s’estava desmantellant. Aquesta peculiar escola es va batejar com a Grupo Escolar San Juan.

RICARD FERNÁNDEZ, Arxiu Històric Roquetes – Nou Barris
“I així va ser que allà a la font dels Eucaliptus, on hi havia l’antic berenador, al barri de Torre Baró es van instal·lar una dotzena de tramvies. Se’ls hi eliminava el motor, se’ls hi buidava l’interior, se’ls hi treia el tròlei i la controla i deixant només la carrosseria, es reformarien el seu interior per habilitar-los com a aules escolars.”

El conjunt de tramvies tenia una capacitat total per a 400 alumnes, tot i que al primer curs només se’n van matricular 270. Hi havia dos models de tramvies, uns per a nens i els altres per a nenes.

RICARD FERNÁNDEZ, Arxiu Històric Roquetes – Nou Barris
“El periodista i historiador Josep Maria Huertas Claveria a la revista ‘Destino’ de l’any 1967 hi va fer un article crític i va batejar aquests tramvies escoles com a ‘escuelones’”.

L’any 1971 es va inaugurar el col·legi Font dels Eucaliptus, edifici ja desaparegut. Amb la construcció d’aquest centre es van eradicar de manera definitiva els tramvies escola de Torre Baró. 

