L'origen del Mercat de Sarrià el trobem a la plaça de Sarrià actual. Era en aquest lloc on, a finals del segle XIX i principis del XX, els venedors s’hi instal·laven diàriament per vendre els seus productes a l'aire lliure. La família de la Rosa va començar aquí.

ROSA MARIA BASTIDAS, Cansaladeria Pere Vila
“Els hi van deixar un porc per vendre'l i amb aquest porc quan el van tenir venut van fer els diners, li van pagar el porc i en van comprar un altre i així van anar 'pues' tirant endavant.”

Durant la primera dècada del segle XX es va decidir obrir el passeig de la Reina Elisenda i construir un mercat on hi havia l'hort de la parròquia.

ANNA PÉREZ, tècnic de l'arxiu municipal de Sarrià – Sant Gervasi
“Aquest és el projecte que finalment es va construir dels arquitectes Coquillat i Calvet i és del 1910. Aquesta és la façana principal.”

I així arribem al mercat que coneixem ara. Per aquí han passat generacions de venedors i compradors que han omplert el mercat d'històries, com les de la Cansaladeria Pere Vila.

ROSA MARIA BASTIDAS, Cansaladeria Pere Vila
“Jo venia ambl a meva mare de comprar ja de sempre, de petiteta, i un dia comprant amb la meva mare, ens vam conèixer, i ja sempre més, doncs jo deuria tenir 12 anys i ell 17. I ja fa 45 anys que estem casats.”

El Mercat de Sarrià té més de 100 anys i en aquest temps ha estat testimoni de molts canvis socials.

ARTUR ÀNGEL, president del Mercat de Sarrià
“Ha canviat a l'hora de també de com compraven a com compren. Aviam, abans es feia molt estofat, molt fricandó, molt xup-xup de ‘putxero’, ara no. Ara anem de pressa i corrents. Vinga va, un pollastre a la planxa, un bistec a la planxa, hamburgueses, coses així, ràpides, pim pim pim pam.”

El que no ha canviat gens és que el mercat, a més de vendre bons productes continua sent un lloc de trobada per a molts veïns de Sarrià. 
