Can Rosés és una de les tres masies que encara es conserven al barri de les Corts.  Es va construir al segle XVIII en uns terrenys on hi havia hagut una altra masia, la de Can Vinyals. En els seus inicis va ser una casa de camp amb era, pou, quadres i galliners. 

JOSEP MORÁN, lingüista i veí de les Corts 
“Al principi Can Vinyals era... tenien... era una finca molt gran, després amb el temps, oi? es va dividint en altres finques, oi? per exemple, Prat d'en Rull, encara hi ha un carrer.”

El 1900 la família Gelabert, propietària del mas, el va reformar completament per donar-li un ús més residencial. L'era es va transformar en un jardí, la façana va agafar l'aspecte que conserva avui dia, amb una cornisa amb motiu floral, i s'hi van col·locar dos grans rellotges de sol. 

La família Gelabert estava molt arrelada al barri. Van cedir part dels seus terrenys a l'Ajuntament de les Corts per a la construcció de l'església i la casa rectoral. En els seus terrenys va haver-hi també durant anys l'Hospital de Sant Joan de Déu. 

Ja al segle XX la família va llogar la casa a l'Escola Ítaca i quan es van vendre les terres per a la construcció del centre comercial L'Illa Diagonal van vetllar, juntament amb alguns veïns, perquè la casa es conservés. 

JOSEP MORÁN, lingüista i veí de les Corts
“Aquesta família Gelabert doncs no la van tirar a terra, no van especular com va passar amb  moltes altres, oi?”

Actualment la masia acull la Biblioteca Can Rosés i es considera un bé cultural d'interès local.



