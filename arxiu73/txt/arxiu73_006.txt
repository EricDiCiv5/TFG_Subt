La plaça de Vallvidrera s’ha convertit actualment en una una cruïlla però, fins fa unes dècades, va ser el centre de la vida social del poble. Aquesta imatge de 1860 és una de les més antigues que es conserven. Encara no era una plaça, només un lloc de pas de la gent que viatjava en diligència o en cotxe de cavalls des de Barcelona cap al Vallès. Aquí feien parada i fonda. El Vicenç Fonolleda, veí del barri, ha dedicat molt de temps a recuperar la història i les imatges de Vallvidrera.

VICENÇ FONOLLEDA, veí de Vallvidrera
“Un dels gravats més antics que hi ha és la visita de la reina regent aquí, a Barcelona, amb motiu de la inauguració de l'Exposició Universal de 1888 i es va inaugurar la recent carretera que anava de Vallvidrera fins en el Tibidabo.”

Amb el temps, els hotels es multipliquen, Vallvidrera es posa de moda i la plaça adquireix cada vegada més importància amb l'arribada del tramvia. Els veïns recorden les etapes de la volta ciclista a Catalunya que finalitzaven a la plaça. O com s'omplia de gent per veure les carreres de cotxes.

VICENÇ FONOLLEDA, veí de Vallvidrera
“Era costum a Vallvidrera organitzar una prova motorística que venia des del Peu del Funicular de Vallvidrera fins a la plaça, una mena de contra rellotge i, a més a més, es feia per diferents tipus de vehicles, tant podien ser motos com cotxes, com vespes, com Biscuters.”

La plaça de Vallvidrera va néixer gràcies al pas de viatgers, ara però, el trànsit l'ha fet desaparèixer i ha desplaçat la vida social a altres punts del barri.
