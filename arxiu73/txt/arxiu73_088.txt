La plaça de Catalunya actual eren, fa 150 anys, uns descampats que quedaven fora de la muralla de Barcelona. Quan es va enderrocar i Ildefons Cerdà va projectar l'Eixample, no va preveure fer-hi cap plaça, sinó que hi va dissenyar carrers.

JUDITH URBANO, professora de la Universitat Internacional de Catalunya
"La primera casa que es va fer aquí a la plaça Catalunya tal i com la diem avui, va ser al 1860, que va ser la Casa Gibert, el 1860. Era una casa que era com un castell neomedieval i va ser l'única casa que va haver-hi al bell mig de la plaça. Després es va fer, per exemple, al costat el que en deien La Pajarera."

Era un cafè, que es deia Gran Café del Siglo XX, que estava fet amb una estructura de ferro i de vidre, i per tant com es veia l'interior, doncs li deien La Pajarera. 

JUDITH URBANO, professora de la Universitat Internacional de Catalunya
"Després també hi havia un circ, que era el Circo Eqüestre Alegría, perquè era d'una família que es deia Alegría, llavors tenia una entrada així bastant bonica i llavors doncs hi havia la part dels cavalls, i hi havia evidentment doncs el circ, la carpa, no? coberta circular. I tenia cabuda per a unes tres mil persones."

Un altre edifici característic és el Café Colon, que es va construir a principis del segle XX. Primer era només de planta baixa i un pis, però anys més tard es va convertir en l'Hotel Colón, i feia cantonada amb el passeig de Gràcia. Ara l'activitat de la plaça s'ha desplaçat del centre als voltants, però continua sent un lloc de pas, que connecta el passeig de Gràcia amb la ciutat antiga.

