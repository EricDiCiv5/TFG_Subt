Aquest és l'aspecte que tenia l'any 1925 la plaça Nova i el barri de la Catedral, una imatge que ara només és visible en fotografies. De fet, ja no existeix ni el nom del barri.

Carrers i edificis sencers van desaparèixer pels canvis urbanístics de l'època, com l'obertura de la via Laietana i l'avinguda de la Catedral, però també a causa dels bombardejos de 1938.

Durant aquella època uns 1.700 veïns van marxar del barri. Aquest és el cas d'en Joan Planas, que, amb 10 anys, va veure com una bomba el va deixar sense casa.

JOAN PLANAS, veí del desaparegut carrer dels Sagristans
"En desaparèixer Sagristans i aixó, es veu que l'Ajuntament o qui fos van pensar: 'mira ara és l'hora' i, és clar, eren cases molt velles que s'aguantaven perquè una aguantava l'altra, i van acabar dient: 'ara és el moment' al fer la via Laietana. Ho van anar tirant de mica en mica. De mica en mica la gent, no és que en traguessin la gent, la gent ja va anar marxant."

L'actual plaça Nova manté el nom original però no és el mateix espai que recorden els veïns.

JOAN PLANAS, veí del desaparegut carrer dels Sagristans
"La plaça era molt petita i, és clar, era petita perquè hi desenbocaven, per dir-ho així, tota aquesta sèrie de carrerons, el carrer de Sallent, el carrer de Corríbia, el carrer d'Estruc, el carrer de la Palla. Tota aquesta sèrie de carrerons i avui dia ja no hi són."

Durant les festes de Sant Roc la plaça es convertia en el punt de trobada de tot el veïnat. Aquesta celebració ara és l'únic testimoni que queda del barri de la Catedral.
