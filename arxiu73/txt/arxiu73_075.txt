El festival de música folk Tradicionàrius va començar fa gairebé 30 anys per donar a conèixer la música d’arrel. Des d’aquella primera edició al bar del centre cívic de l’Artesà, el gener de 1988, la situació ha canviat molt. 

JORDI FABREGAS, director del festival Tradicionàrius
“L’Artesà estava ple fins a la bandera a cada a cada sessió que fèiem, venien perquè si volies veure en funcionament, o escoltar uns grups, difícilment te’ls podies trobar pel territori.”

En aquells primers anys de festival, a més, l’entrada era gratuïta per arribar al màxim de gent possible. Fins a 1994, que va passar a ser de pagament.

JORDI FABREGAS, director del festival Tradicionàrius
“Vam decidir que la cultura i en aquest cas la música doncs també la gent havia de valorar-ho, de fet va fer de filtre. La gent, ara actualment vénen als concerts quan hi ha una proposta que els interessa.”

Altres moments van marcar el festival. Un dels quals va ser la creació del Centre Artesà Tradicionàrius el 1993. Un altre quan, 10 anys més tard, es va incloure en el nom la paraula “internacional”. Però, sobretot, l’època de més creixement va ser amb la reforma del local l’any 2005. 

JORDI FABREGAS, director del festival Tradicionàrius
“Va provocar doncs que durant un temps estiguéssim programant a fora, amb molta col·laboració de les entitats de la Vila de Gràcia, també va provocar que establissim col·laboració amb diversos espais de Barcelona.”

El que s’ha mantingut estable és la llista de grups musicals lligats a la història del festival. Des dels seus inicis ha tingut bandes fixes, com els Ministrers de Vilanova, que només s’han perdut una edició. O també Jaume Arnella i Quico el Célio, el Noi i el Mut de Ferreries.



