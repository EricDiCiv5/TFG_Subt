Imatges cedides per Francesc Mata

L'avinguda de Roma era coneguda abans del franquisme com a avinguda del Ferrocarril. El motiu va ser-ne la posada en marxa del servei del ferrocarril de Barcelona fins a Molins de Rei el 1854. Fins que no es van soterrar per complet les vies el 1976, el tren va estar relacionat amb el paisatge d'aquesta via. Els veïns han estat els testimonis d'aquesta transformació.

FRANCESC MATA, veí
"Sóc de Molins de Rei però ara visc aquí a Barcelona, al carrer Provença, a prop precisament de l'avinguda Roma, i això encara m'ha portat més a buscar fotos i perquè jo ja havia conegut el tren, quan passava per sota abans. I alguns que me les han passades, d'altres que les he anat recollint pel Facebook, i llavors he anat fent una recopilació molt, no sé si és molt llarga o no, però unes quantes fotografies."

A principis del segle XX es va construir una rasa i les línies es van soterrar. Els passos a nivell van ser substituïts per ponts perquè els vianants poguessin creuar-les. Un dels més populars va ser l'anomenat pont del Mico. El nom es diu que prové de l'espectacle que oferien un grup de gitanos que hi havia acampats per la zona. Per guanyar uns diners, exhibien un mico des del pont.

FRANCESC MATA, veí
"Aquest pont del Mico estava ubicat enfront mateix del carrer Casanova, llavors el carrer d'Aragó ja es perdia, que encara existeix avui dia així, quan vens pel carrer d'Aragó i trenques cap a avinguda Roma, el carrer d'Aragó segueix per una altra línia."

Tot i els canvis, el traçat de l'avinguda de Roma ha quedat condicionat pel traçat antic del ferrocarril. Fins i tot la gran transformació urbanística d'Ildefons Cerdà, que concebia la ciutat com una trama de carrers perpendiculars, s'hi va haver d'adaptar. 
