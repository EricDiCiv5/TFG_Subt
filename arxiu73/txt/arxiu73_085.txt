El Salón Cine Central era el cinema més antic de Sant Andreu. Va ser inaugurat el 1905 i estava ubicat al carrer Gran de Sant Andreu. En aquest mateix vial, dos anys més tard, va obrir el Cinema Recreo. Mentre que l'Atlàntida ho feia a la plaça del Comerç. No va ser fins als anys 20 que es va aixecar un gran cinema, l'Odeon. A més de projeccions, s'hi feien representacions teatrals i líriques. L'Odeon era conegut com el coliseu de Sant Andreu.

JOAN PALLARÈS, historiador
"És un cinema per a 2.000 persones, és un cinema que a la seva inauguració hi assiteix l'Ignasi Iglésias, hi assisteix l'actor Borràs, hi assisteix moltíssima gent."

L'obertura de nous cinemes va continuar a finals de 1930. El Cinema Coroleu va tenir una vida curta, només sis anys, però és l'únic del qual es conserva la façana. A l'interior es feien actuacions musicals, mítings i sessions de cinema.

JOAN PALLARÈS, historiador
"Feien la sessió continua que se'n deia, que començaven a engegar la primera pel·licula a les quatre de les tarda del diumenge i acabaven 'pues' a les deu de la nit o a les dotze de la nit vaja, i anaven passant la bona i la dolenta, la bona i la dolenta."

La darrera sala en obrir va ser el Cinema Victoria el 1958. Pertanyia a l'empresa Balaña i s'hi projectaven reestrenes. Als anys 60 hi havia en marxa quatre cinemes diferents a Sant Andreu.

JOAN PALLARÈS, historiador
"Penseu que, per exemple, al Bon Pastor, que després hi va haver els Ambos Mundos, però al principi no hi havia cap cinema, a la Trintiat no hi havia cap cinema, és a dir, també era un pol d'atracció de pràcticament tot 'lo' que és Nou Barris."

La majoria de les sales van tancar entre la dècada dels 70 i els 80. Les causes van ser l'arribada de més canals de televisió i l'exigència dels espectadors per pel·lícules d'estrena. 
