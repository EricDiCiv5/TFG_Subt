Als anys 60, les Roquetes era un barri nascut de l’autoconstrucció. Els carrers eren un niu d’escombreries, no hi havia clavegueram, i les aigües fecals corrien pels carrers.  

SANTIAGO THIÓ, mossèn 
“A cada una de les fonts hi havia sempre cua, molta gent fent cua hores, llavors aquella petita aigua que es podia recollir es filtrava pels baixos de les cases, pels 'sotanos', o sigui, que tot era una peste tremenda. Veient-ho dues vegades vaig dir: aquí s’han de fer les clavegueres.” 

L'any 1964, el pare Thió i els líders veïnals van decidir dotar les Roquetes d'un servei de clavegueram. Amb l’ajut d’un grup d’estudiants i un enginyer van acabar de fer els plànols necessaris, van recaptar els diners casa per casa, i els mateixos veïns van iniciar les obres. 

SANTIAGO THIÓ, mossèn 
“Entre setmana els voluntaris anàvem a comprar el ciment, els tubs, els totxos, tot el que feia falta, i ho repartíem al llarg dels carrers. De manera que el diumenge, el dia que aquell dia ja tothom pogués ficar-se directament a treballar.” 

Durant els mesos de juliol i agost els veïns van fer jornades intensives els únics dies de descans laboral, els diumenges i festius. 

SANTIAGO THIÓ, mossèn 
“En acabar ens reuníem per carrers i ‘cante jondo’ el que vulguis, sevillanes, etc. Corria una mica els ‘txatillus’ que deien aleshores.”

Quan van acabar les obres, els veïns van decidir obsequiar al mossèn amb un rellotge d’or, valorat en 7.000 pessetes de l’època, en agraïment. Aquests i altres objectes han estat cedits a l’Arxiu Històric de Roquetes - Nou Barris pel mateix Thió.
