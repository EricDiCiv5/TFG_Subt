Així lluïen alguns carrers del barri Gòtic durant la Mercè de l’any 1902, quan la Festa Major de Barcelona va renéixer amb força. El disseny el van fer el regidor de festes de l’Ajuntament de l’època, Francesc Cambó, qui va comptar amb l’ajuda de Santiago Rusiñol i de Josep Puig i Cadafalch. Junts van crear un model festiu aprofitant la cultura popular d’altres ciutats catalanes.

FRANCESC FABREGAT, cap de Cultura Popular de l’Ajuntament Barcelona
“Van agafar una música que hi havia i es dansava per Girona, que era la sardana, i la van portar a Barcelona i en van fer una trobada de les cobles que en aquell moment existien i conviden a Barcelona elements de diferents territoris. Es genera el primer format de concurs de gegants, o va generar un primer concurs de castells i quasi bé és una de les primeres fórmules de concurs de castells que hi ha datades a la història del país”

La imatgeria de la Mercè prové de la religió catòlica i sobretot de les processons del Corpus Cristi. Un moment clau per a aquesta celebració va ser el 1918. Per això en l’organització d’aquella festa s’hi va implicar el bisbat.

FRANCESC FABREGAT, cap de Cultura Popular de l’Ajuntament Barcelona
“Una celebració d’importància com el 700 aniversari de l’aparició de la verge de la Mercè va ser en aquell moment una celebració institucional i, per tant, amb la presència de tots els dignataris estatals a la festa major.”

Fa més d’un segle que la Mercè omple de gent els carrers de la ciutat. Una festa que tot i la seva evolució històrica manté els elements i espais tradicionals.

