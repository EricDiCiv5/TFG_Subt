La Maquinista Terrestre i Marítima es va instal·lar a Sant Andreu el 1917. La indústria ocupava 27 hectàrees de terreny i als anys seixanta va arribar a tenir 3.600 treballadors. La majoria eren dels barris de Sant Andreu i el Bon Pastor. El 1944 l'empresa va obrir l'escola d'aprenents, per a joves a partir de 14 anys. Allà, aprenien els oficis d’electricista, calderer, torner o fresador.

MIQUEL JORBA, extreballador de La Maquinista
"Des del primer dia que entraves a part de que et donaven formació i et preparaven per tindre un millor futur, cobraves. Els exaprenents que van sortir de l'escola eren professionals buscats per les empreses de l'exterior. Hi ha hagut exaprenents de La Maquinista que avui estan al consell de direcció d’Alstom i hi han hagut molta gent que ha sortit i que està de caps de tallers arreu del país."

Fins als anys 60 molts joves somniaven a entrar a La Maquinista perquè era una feina per a tota la vida.

EMILI PENADO, extreballador de La Maquinista
"El treball era molt dur i les condicions eren molt dures, però gràcies als moviments socials que van néixer en aquells moments es van anar aconseguint unes condicions sociolaborals molt importants."

MIQUEL JORBA, extreballador de La Maquinista
"No sense moltes vagues, i moltes garrotades, i molta gent empresonada, i molta gent acomiadada."

Els treballadors van aconseguir el primer conveni el 1979 i a partir d'aquí les condicions laborals van millorar. La planta de Sant Andreu va tancar el 1993 i la multinacional va traslladar la producció a Santa Perpètua de la Mogoda.
