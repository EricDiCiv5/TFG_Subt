L’origen del barri de Can Carreras es remunta a 1947. Aquell any, la vídua del terratinent Anselm Riu compra la masia que donaria nom a la barriada i decideix parcel·lar els terrenys. 
  
JOSEP MARIA BABÍ, Arxiu Històric Roquetes-Nou Barris  
“Llavors els propietaris de les parcel·les van començar a edificar i van vindre a la zona com unes 80 famílies. Allà doncs es van bastir unes quantes desenes d’habitatges, eren casetes petites, també hi havia alguns horts que estaven a la llera d’un torrent.”

Can Carreras només tenia un carrer principal, el carrer de Mont-ral, que servia com a línia divisòria amb Horta. El barri era travessat per part de l’antic aqüeducte de Dosrius, que encara es conserva. Les casetes, però, aviat van ser condemnades a desaparèixer. L’any 1953, el barri va quedar afectat per una llei d’expropiació. 

JOSEP MARIA BABÍ, Arxiu Històric Roquetes - Nou Barris
“Aquesta gent no tenien serveis d’aigua i llum, i doncs es van tindre d’espavilar. Hi van haver-hi doncs moviments socials dintre de la petita barriada, es va crear una associació de veïns, hi havia algunes botiguetes.”
 
L’any 1976 el Pla General Metropolità va ratificar la desaparició de la barriada. Un final que va fer-se efectiu amb la construcció del Parc Central de Nou Barris. Les casetes van ser expropiades i enderrocades amb molts veïns en contra, ja que van haver de marxar a viure a altres barris. El barri sencer va desaparèixer als anys 90. La masia de Can Carreras, però, encara es conserva.
