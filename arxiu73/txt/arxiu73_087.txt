El Mercat de la Boqueria es troba al mateix lloc des de 1835, tot i que va començar a la Rambla a principis del segle XI. L’espai actual va quedar lliure arran d’una rebel·lió popular que va cremar el convent que hi havia.

ÒSCAR UBIDE, gerent de l’Associació de Comerciants del Mercat de la Boqueria
“Els comerciants veuen un lloc on estar més raserats, on no tinguin tants problemes de gent eh i l’afluència de la gent a la Rambla en aquella època ja era molt gran, llavors, bueno, fan d’ocupes, no? els primers ocupes de la ciutat fent-se forts aquí dintre.”

El mercat va obtenir així, després de 800 anys d’història, un emplaçament propi. Però va haver d’esperar fins a principis del segle XX per aconseguir un sostre.

ÒSCAR UBIDE, gerent de l’Associació de Comerciants del Mercat de la Boqueria
“La Maquinista Terrestre i Marítima fa el sostre l'any 1917, per això té una mica aquesta imatge de, d'estació de tren és únicament un sostre amb columnes. Després arriba la il·luminació per gas, després la il·luminació elèctrica."

Tot i el nou espai, algunes parades, que es muntaven i desmuntaven a diari, van trigar a traslladar-s’hi.

ÒSCAR UBIDE, gerent de l’Associació de Comerciants del Mercat de la Boqueria
“En un principi no estaven totes les activitats a dintre del mercat, hi havia la fruita, la verdura, el peix, però ja et dic, la carn estava a fora, llavors amb el temps va anar entrant a dintre i bueno, durant uns anys va haver-hi una mica com de recol·locació de tot”

Eren temps en què els paradistes eren més que companys de feina.

ÒSCAR UBIDE, gerent de l’Associació de Comerciants del Mercat de la Boqueria
“En aquella època tot passava al mercat, llavors era com una gran família, realment era una gran família. Uns barallats amb els altres, els altres molt amics dels uns, però vivien el 90 per cent de la seva vida aquí dintre del mercat.” 
