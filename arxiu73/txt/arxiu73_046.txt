La plaça d’Eivissa sense asfaltar. Existeix des de 1888 i s’ha convertit en el centre neuràlgic d’Horta amb els anys. Hi han contribuït dues circumstàncies històriques clau. Acollir el mercat n’és una. De fet, s’anomenava plaça del Mercat fins a 1907.

JOAN TERMES, AV Horta
“Funcionava com a mercat diari, de fet s’hi venien totes les verdures de collita que tenien els masovers de les masies d’aquí Horta.”

L’altre aspecte pel qual la plaça d’Eivissa ha anat guanyant importància és que des de l’any 1901 va ser el lloc on finalitzava el recorregut del tramvia.

“Com a punt de referència central d’Horta era el punt ideal perquè aquí acabessin les comunicacions tramviàries. Això era com el foro, no? diguem, del poble, un punt on s'hi feien les festes majors, les sardanes, tot el que es fa la via pública quan hi ha una festivitat.”

No era d’estranyar doncs que quan el 1970 el metro va arribar a Horta, l’estació s’ubiqués també aquí. Amb el temps, s’hi han fet diverses reformes. La darrera i més important va finalitzar el juny de 2014. En tots els casos s’ha mantingut la figura de l’eivissenca.

“Quan va deixar d’anomenar-se la plaça del Mercat li van posar el nom de la plaça d’Eivissa. Per donar-li més 'regambre' al nom i a la plaça, 'pues' l’Ajuntament de Barcelona va decidir fer un obsequi d’una figura que representés precisament una eivissenca.”

El que hi han desaparegut per complet són els cotxes. També els actes de gran format que se celebren en espais més allunyats del centre del barri. Tot i això, la plaça d’Eivissa continua sent el punt de trobada per excel·lència dels hortencs i hortenques. 
