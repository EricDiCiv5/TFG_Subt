La Biblioteca Sant Pau - Santa Creu està d’aniversari. Fa 75 anys es va inaugurar la que va ser l’embrió d’aquest equipament, la Biblioteca Juvenil de la Santa Cruz.

IMMA SOLÉ, directora de la Biblioteca Sant Pau - Santa Creu
“En els seus inicis es va pensar com a biblioteca infantil juvenil, tot i que després sabem que va donar cabuda a altres edats de la població del barri.”

Va ser la primera biblioteca que es va obrir a Barcelona després de la Guerra Civil i estava pensada només per a nens que sabessin llegir. Per això, un any després, es va habilitar un altre equipament pensat per als universitaris.

IMMA SOLÉ, directora de la Biblioteca Sant Pau - Santa Creu
“L’any 41 es va inaugurar una biblioteca que era juvenil, pròpiament per a estudiants. El local era un altre, eren els baixos de la Biblioteca, actualment Biblioteca de Catalunya, llavors Biblioteca Central.”

Aquesta biblioteca, però, aviat va quedar petita i es va traslladar a un altre espai per millorar el servei.

IMMA SOLÉ, directora de la Biblioteca Sant Pau - Santa Creu
“Que és aquí on estem ara i després s’hi va afegir la biblioteca infantil, que en el seu origen, aquests any 40, es va fer al carrer Egipcíaques, es va passar a l’actual, també espai, que ara ocupa la sala infantil, a l’any 75.”

Aquest és l’origen de la Biblioteca de Sant Pau actual, la suma de diferents equipaments que han anat adaptant-se a les necessitats de l’època, una adaptació que encara, asseguren, no ha acabat.

IMMA SOLÉ, directora de la Biblioteca Sant Pau - Santa Creu
“De fet el que esperem és que creixi més perquè pel Raval una biblioteca de 1.000 metres quadrats, és molt poc.” 
