La plaça d’en Joanich ha mantingut el nom de l’antic propietari durant dos segles. L’any 1806 Josep Joanich va comprar aquests terrenys. Més tard, el 1877, el seu nét els va parcel·lar. D’aquesta manera, es va urbanitzar una de les poques places de terra de la Vila.

JOSEP MARIA CONTEL, Taller d’Història de Gràcia
“És una d’aquestes places que anaven bé, perquè les places de terra servien també per acantonar la cavalleria, vull dir, de deixar la cavalleria en moments de que la cavalleria venia a posar ordre.”

L’espai de la plaça d’en Joanic estava delimitat per Can Compte, una masia que abastava des de la travessera de Gràcia fins al carrer de la Providència. En enderrocar-se, als anys 30, els terrenys es van ampliar.

JOSEP MARIA CONTEL, Taller d’Història de Gràcia
“En aquesta finca s’obre el carrer Escorial i el carrer Pi i Margall, llavors clar, s'omple i es queda oberta la plaça i té una fuga d’aire imponent davant de la poca, de la poca tàpia que tenia que la tancava.”

La plaça conté un dels espais poc coneguts del barri. Es tracta d’un refugi antiaeri que es va construir durant la Guerra Civil i del qual només queda una part. Ara no es pot visitar, ja que l’any 2001, amb la construcció de l’aparcament, es va tapiar. La plaça ha tingut altres usos, com un mercat diari o cavallets per la festa major.

Actualment, continua sent una de les portes d’accés a la Vila de Gràcia, amb una superfície de més de 4.500 metres quadrats. 

